# -*- mode: mandoku-view -*-
#+TITLE: 齊東野語
#+DATE: 2019-03-29 21:35:05.005990
#+PROPERTY: ID KR3j0134
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 15
<pb:KR3j0134_WYG_015-1a>¶
　　欽定四庫全書¶
¶
　　齊東野語卷十五¶
¶
　　宋　周密　撰¶
¶
　　曲壯閔本末¶
¶
　　曲端字平甫鎮戎軍人知書善屬文作字竒偉長於兵¶
略屢戰有聲知延安府時王庶節制陜西六路軍馬遂¶
授端吉州團練使節制司都統制端雅不欲屬庶及冦¶
犯陜西庶召端則以未受命辭敵知端庶不協併兵冦¶
<pb:KR3j0134_WYG_015-1b>¶
鄜延庶督端為援端以為救鄜延不如全陜西乃遣吳¶
玠攻華州既而延安陷庶無所歸遂以百騎馳至端軍¶
端以戎服見問庶延安失守狀節制固知愛身不知為¶
天子愛城乎庶曰吾數令不従誰其愛身者端怒曰在¶
耀州屢陳軍事不一見聴何也乃拘其官屬奪其節制¶
司印既而以擒史斌功遷康州防禦使涇原路經略安¶
撫使知延安府端不欲往朝廷疑有叛意遂以御營提¶
舉召端疑不行㑹張浚宣撫川陜以端有威聲承制拜¶
<pb:KR3j0134_WYG_015-2a>¶
端威武大將軍宣州觀察使宣撫司都統制知渭州軍¶
士歡聲如雷是時端與吳玠皆有重名陜西人為之語¶
曰有文有武是曲大有謀有勇是吳大羅索宼邠州日¶
端屢戰皆捷至白店原薩里罕乘髙望之懼而號泣人¶
人目之為啼哭郎君其為敵所畏如此既而浚欲大舉¶
未測其意先使張彬往覘之曰公常患諸路兵不合財¶
不足今宣撫司兵已合財已足婁室以孤軍深入我合¶
諸路攻之不難萬一尼瑪哈併兵而來何以待之端曰不¶
<pb:KR3j0134_WYG_015-2b>¶
然兵法先較彼已今敵可勝止羅索孤軍然將士輕鋭¶
不減前日我不過止合五路兵耳然將士無以大異於¶
前兼敵之入冦因糧於我我常為客彼常為主今當反¶
之按兵據險時出偏師以擾其耕彼不得耕必將取糧¶
於河東是我為主彼為客不一二年間必自困斃可一¶
舉而滅也萬一輕舉後憂方大彬以其言復命浚不悦¶
金犯環慶端遣吳玠拒之彭店原戰少却乃劾玠違節¶
制其秋烏珠窺江淮浚議出師㑹諸將議所従端力以¶
<pb:KR3j0134_WYG_015-3a>¶
為不然須十年乃可端既與浚異趣時王庶為宣撫司¶
參謀與端有宿怨因譖於浚曰端有反心久矣盍早圖¶
之浚積前疑復聞庶言大怒竟以彭原事罷其兵柄與¶
祠再謫海州團練副使萬安軍安置是時陜西軍民皆¶
恃端為命及為庶譖無罪而貶軍情大不悦是年浚大¶
舉軍至富平縣將戰乃為立前軍都統制曲端旗以懼¶
之羅索曰聞曲將軍已得罪必紿我也遂擁軍驟至軍¶
遂大潰浚心愧其言而欲慰人望乃下令以富平之役¶
<pb:KR3j0134_WYG_015-3b>¶
涇原軍出力最多既却退之後先自聚集皆前帥曲端¶
訓練有方遂敘復左武大夫興州居住紹興初又敘營¶
州刺史與祠徙閬州浚亦自興州移司閬州復用端玠¶
既憾之且懼端復起乃言曰曲端再起必不利於張公¶
王庶又従而譖之以端嘗作詩云不向關中圖事業却¶
來江上汎扁舟舉此以為指斥浚入其説且以張中孚¶
李彦琪趙彬降敵疑端知其謀於是徙端恭州置獄命¶
武臣康隨為夔路提刑鞫治康隨者先知懷徳軍盜用¶
<pb:KR3j0134_WYG_015-4a>¶
庫金為端所劾時武臣提刑廢已久浚特以命隨端既¶
赴逮知必死仰天長吁指其所乘戰馬鐵象云天不欲¶
復中原乎惜哉泣數行下左右皆泣初至獄官不知何¶
人日盛服候之如事上官之禮端甚訝之一日其人忽¶
前云將軍功臣朝廷所知決無他慮若欲早出第手書¶
一病狀獄司即以申主便可憑藉出矣端欣然引筆書¶
之甫就獄官遽卷懷而去是晚即進械坐之鐵籠熾火¶
逼之殊極慘惡端渴甚求飲與之酒九竅流血而死年¶
<pb:KR3j0134_WYG_015-4b>¶
四十一時建炎四年八月三日丁夘申時也陜西軍士¶
皆流涕悵恨多叛去者浚尋得罪詔追復端宣州觀察¶
使制曰頃失意於權臣卒下獄而遣死恩莫追於三宥¶
人將贖以百身其後金歸河南之日又詔諡端壯閔制¶
曰屬委任之非人致刑誅之横被興言及此流涕何追¶
端為涇原都統日有叔為偏將戰敗誅之既乃發喪祭¶
之以文曰嗚呼斬副將者涇原統制也祭叔者姪曲端¶
也尚享一軍畏服其紀律極嚴魏公嘗按視端軍執撾¶
<pb:KR3j0134_WYG_015-5a>¶
以軍禮見閴無一人公異之謂欲㸃視端以所部五軍¶
籍進公命㸃其一部於廷間開籠縦一鴿以往而所㸃¶
之軍隨至張為愕然既而欲盡觀於是悉縦五鴿則五¶
軍頃刻而集戈甲煥燦旗幟精明魏公雖奬而心實忌¶
之在蜀日嘗有詩云破碎江山不足論何時重到渭南¶
村一聲長嘯東風裏多少人歸未㫁魂亦可見其志也¶
至今西北故老尚能言其寃而四朝國史端本傳之論¶
乃曰曲端之死時論或以為寃然觀其狠愎自用輕視¶
<pb:KR3j0134_WYG_015-5b>¶
其上縦使得志終亦難御況動違節制夫何功之可言¶
乎此雖史臣為魏公地然失其實矣信如斯言則秦檜¶
之殺岳飛亦不為過或又比之孔明斬馬謖尤無謂也¶
直筆之難也久矣惜哉¶
¶
　　渾天儀地動儀¶
¶
　　舊京渾天儀凡四座每座約用銅二萬斤至道儀在測¶
驗渾儀所皇祐儀在翰林天文局熙寧儀在太史局天¶
文院元祐儀在合臺南渡後工部員外郎袁正功嘗獻¶
<pb:KR3j0134_WYG_015-6a>¶
木樣詔工部折半製造計用銅八千四百餘斤後不克¶
成至紹興七年嘗自製小樣十四年令内侍卲諤領其¶
事其一留太史局司天臺其一留祕書省測驗所皆精¶
銅為之工緻特甚然比之舊京者不能及其半也按渾¶
天儀始於洛下閎或以為璿璣玉衡之遺法非也其後¶
賈逵張衡解蘭李淳風梁令瓚僧一行以下皆能之獨¶
有候風地震之器曰地動儀者無傳焉按漢張衡傳此¶
儀以精銅為之其器圓徑八尺形似酒樽中有都柱旁¶
<pb:KR3j0134_WYG_015-6b>¶
行八道施關發機外有八龍首銜銅丸每龍作一蟾蜍¶
仰首張口而承之機關巧製皆在樽中龍必致九州地¶
分如遇某州分地動則龍銜之丸即墜蟾蜍口中乃鏗¶
然有聲司候者占之則知某地分震動矣北史信都芳¶
明算術有巧思聚渾天欹器地動銅烏刻漏候風諸巧¶
事令算之皆無遺䇿隋臨孝恭嘗著地動遺經一卷今¶
皆傳焉然以理揆之天文有常度可尋時刻所至不差¶
分毫以渾天測之可也若地震則出於不測蓋隂陽相¶
<pb:KR3j0134_WYG_015-7a>¶
薄使然亦猶人之一身血氣或有順逆因而肉瞤目動¶
耳氣之所至則動氣所不至則不動而此儀置之京都¶
與地震之所了不相關氣數何由相薄使銅龍驤首吐¶
丸也細尋其理了不可得更當訪之識者可也¶
¶
　　腹笥¶
¶
　　崑山白蓮花寺乃陛魯望捨宅之所後有祠堂像設皆¶
當時物咸淳中盛氏子醉遊寺中因仆其像於水則滿¶
腹皆魯望平生詩文親藁也寺僧訟於郡時太守倪普¶
<pb:KR3j0134_WYG_015-7b>¶
亦怒之遂従徒坐而更塑其像雖可少雪天隨之辱然¶
無復當時之腹藁矣霅川南景徳寺為南渡宗子聚居¶
之地大殿皆欏木為之經數百年略不欹傾俗傳以為¶
神匠所為佛像尤古咸淳辛未三月火忽起自佛腹其¶
中藏經數百卷多五代及國初時人手寫皆硾碧紙金¶
銀書間有舎利珠玉金銀錢之類多為宗子所得嘗見¶
一僕得金銀書心經一囊凡十卷長僅二寸卷首各繪¶
佛像亦頗極精妙後經笥一旦遂空亦竟莫知火起之¶
<pb:KR3j0134_WYG_015-8a>¶
由豈釋氏所謂刼火者乎¶
¶
　　龜溪二女貴¶
¶
　　隆國黄夫人湖州徳清縣人初入魏峻叔髙家既出復¶
歸李仁本媵其女以入榮邸時嗣王與苪苦無子一幸¶
而得男是為度宗然自處極謙抑雖驟貴盛每遇邸第¶
親戚至不敢坐常以妳子自稱人亦以此名之或者有¶
魏妳子之謗其實不然也秦齊國夫人胡氏亦同邑人¶
相去纔數里賈涉濟川制置使少日舟過龜溪見婦人¶
<pb:KR3j0134_WYG_015-8b>¶
浣衣者偶盼之因至其家問夫何在曰未歸語稍洽調¶
之曰肯相従乎欣然惟命及夫還扣之亦無難色遂攜¶
以歸既而生似道未㡬去嫁為民妻似道少長始奉以¶
歸性極嚴毅似道畏之當景定咸淳間屢入禁中隆國¶
至同寢處恩寵甚渥年至八十有三上方賜祕器及氷¶
腦各五百兩賻銀絹四千兩疋命中使䕶葬師漕供費¶
凡兩輟朝賜諡柔正又賜功徳寺及田六千畝可謂盛¶
極矣故一邑産二女貴人前此所未有也¶
¶
<pb:KR3j0134_WYG_015-9a>¶
　　算厯約法¶
¶
　　古有數九九之語蓋自至後起數至九九則春已分矣¶
如至後一百六日為寒食之類也余嘗聞判太史局鄧¶
宗文云豈特此為然凡推算皆有約法推閏歌括云欲¶
知來嵗閏先算至之餘更看大小盡決定不差殊謂如¶
來嵗合置閏止以今年冬至後餘日為率且以今年十¶
一月二十二日冬至則本月尚餘八日則來年之閏當¶
在八月或小盡則止餘七日則當閏七月若冬至在上¶
<pb:KR3j0134_WYG_015-9b>¶
旬則以望日為㫁十二日足則復起一數焉推節氣歌¶
括云中氣與節氣但有半月隔若要知仔細兩時零五¶
刻謂如正月中子時初刻立春則數至己夘日寅時正¶
一刻則是雨水節也推立春歌括云今嵗先知來嵗春¶
但隔五日三時辰謂如今年甲子日子時立春則明年¶
合是己巳日夘時立春若夫刻數則用前法推之凡朔¶
望大小盡等悉有歌括惜乎不能盡記然此亦厯家之¶
淺事耳若夫精微則非布算乘除不可也¶
¶
<pb:KR3j0134_WYG_015-10a>¶
　　玉照堂梅品¶
¶
　　梅花為天下神竒而詩人尤所酷好淳熙嵗乙巳予得¶
曹氏荒圃於南湖之濱有古梅數十散漫弗治爰輟地¶
十畝移種成列増取西湖北山别圃江梅合三百餘本¶
築堂數間以臨之又挾以兩室東植千葉緗梅西植紅¶
梅各一二十章前為軒楹如堂之數花時居宿其中瑩¶
潔輝映夜如珂月因名曰玉照復開澗環繞小舟往來¶
未始半月捨去自是客有遊桂隠者必求觀焉頃亞太¶
<pb:KR3j0134_WYG_015-10b>¶
保周益公秉鈞予嘗造東閣坐甫定首顧予曰一棹徑¶
穿花十里滿城無此好風光人境可見矣蓋予舊詩尾¶
句衆客相與歆豔於是遊玉照者又必求觀焉值春凝¶
寒又能留花過孟月始盛名人才士題詠層委亦可謂¶
不負此花矣但花豔並秀非天時清美不宜又標韻孤¶
特若三閭大夫首陽二子寧槁山澤終不肯頫首屏氣¶
受世俗湔拂間有身親貌悦而此心落落不相領㑹甚¶
至於汚䙝附近略不自揆者花雖眷客然我輩胸中空¶
<pb:KR3j0134_WYG_015-11a>¶
洞幾為花呼叫稱寃不特三歎屢歎不一歎而足也因審¶
其性情思所以為奬䕶之䇿凡數月乃得之今疏花宜稱¶
憎嫉榮寵屈辱四事總五十八條揭之堂上使來者有所¶
警省且世人徒知梅花之佳而不能愛敬之使予之言傳¶
聞流誦亦將有愧色云紹興甲寅人日約齋居士書¶
¶
　　花宜稱(凡二十六條)¶
¶
　　澹隂　　曉日　　　薄寒　　細雨　　輕烟¶
¶
　　佳月　　夕陽　　　微雪　　晚霞　　珍禽¶
¶
<pb:KR3j0134_WYG_015-11b>¶
　　孤鶴　　清溪　　　小橋　　竹邊　　松下¶
¶
　　明忩　　疎籬　　　蒼厓　　緑苔　　銅瓶¶
¶
　　紙帳　林間吹笛　　膝上横琴　石枰下棊¶
¶
　　埽雪煎茶　美人淡妝篸戴¶
¶
　　花憎嫉(凡十四條)¶
¶
　　狂風　　連雨　　　烈日　　苦寒　　醜婦¶
¶
　　俗子　　老鴉　　　惡詩　　談時事¶
¶
　　論差除　花徑喝道　　對花張緋幕¶
¶
<pb:KR3j0134_WYG_015-12a>¶
　　賞花動鼔板　作詩用調羮驛使事¶
¶
　　花榮寵(凡六條)¶
¶
　　主人好事　　賓客能詩　　列燭夜賞¶
¶
　　名筆傳神　　専作亭館　　花邊謳佳詞¶
¶
　　花屈辱(凡十二條)¶
¶
　　主人不好事　　主人慳鄙　　種富家園内¶
¶
　　與麤婢命名　　蟠結作屏　　賞花命猥妓¶
¶
　　庸僧忩下種　　酒食店内插瓶　　樹下有狗屎¶
¶
<pb:KR3j0134_WYG_015-12b>¶
　　枝上曬衣裳　青紙屏粉畫　生猥巷穢溝邊¶
¶
　　昔李義山襍纂内有殺風景等語今梅品實權輿於此¶
約齋名鎡字功父循王諸孫有吏才能一時所交皆名¶
輩予嘗得其園中亭榭名及一嵗遊適之目名賞心樂¶
事者已載之武林舊事矣今止書其賞牡丹及此二則¶
云¶
¶
　　律厯¶
¶
　　沈仲存云近世精於厯者莫若衛朴雖一行亦不及之¶
<pb:KR3j0134_WYG_015-13a>¶
春秋日食三十六諸厯通驗宻者不過得二十六惟一¶
行得二十七朴乃得三十五朴能不用推算古今日月¶
食但口誦乘除不差一算凡古厯算數令人就耳一讀¶
即能暗誦旁通縦横誦之嘗令人寫厯書寫訖令附耳¶
讀之有差一算者讀至其處則曰此誤某字其精如此¶
大乘除皆不下照位運籌如飛人眼不能逐人有故移¶
其一算者朴自上至下手循一遍至移算處則撥正而¶
去熙寧中撰奉元厯以無候薄未能盡其術自言其得¶
<pb:KR3j0134_WYG_015-13b>¶
六七而已然已宻於他厯矣至姚虞孫乃出新意用藝¶
祖受命之年即位之日元用庚辰日起己夘號紀元厯¶
於是立朔既差定臘亦舛日食亦皆不驗未㡬遂更焉¶
宣和間妄人方士魏漢津唱為皇帝夏禹以聲為律身¶
為度之説不以絫黍而用帝指凡中指之中寸三次指¶
之中寸三小指之中寸三合而為九為黄鍾律又云中¶
指之徑圍為容盛則度量權衡皆自此出焉或難之曰¶
上春秋富手指後或不同奈何復為之説曰請指之嵗¶
<pb:KR3j0134_WYG_015-14a>¶
上適年二十四得三八之數是為太蔟人統過是則寸¶
有餘不可用矣其敢為欺誕也如此然終於不可用而¶
止此事前所未有於理亦不可誣小人欺罔取媚而世¶
主大臣方甘心受侮而不悟可發識者一笑也¶
¶
　　張氏十咏圖¶
¶
　　先世舊藏吳興張氏十咏圖一卷乃張子野圖其父維¶
平生詩有十首也其一太守馬太卿㑹六老於南園云¶
賢侯美化行南國華髮欣欣奉宴娱政績已聞同水薤¶
<pb:KR3j0134_WYG_015-14b>¶
恩輝遂喜及桑榆休言身外榮名好但恐人間此㑹無¶
他日定知傳好事丹青寧羨洛中圖其二庭鶴云戢翼¶
盤桓傍小庭不無清夜夢𤎆汀靜翹月色一團素閒啄¶
苔錢數㸃青終日稻粱聊自足滿前雞鶩漫相形已隨¶
秋意歸詩筆更與幽栖上畫屏其三玉蝴蝶花云雪朶¶
中間蓓蕾齊驟開尤覺繡工遲品髙多説瓊花似曲妙¶
誰將玉笛吹散舞不休零晚樹團飛無定撼風枝漆園¶
如有須為夢若在蓝田種更宜其四孤帆云江心雲破¶
<pb:KR3j0134_WYG_015-15a>¶
處遙見去帆孤浪闊疑升漢風髙若泛湖依微過逺嶼¶
髣髴落荒蕪莫問乘舟客利名同一途其五宿清江小¶
舎破損僅存一句云菰葉青青綠荇齊其六歸燕云社¶
燕秋歸何處鄉羣雛齊老稻青黄猶能時暫棲庭樹漸¶
覺稀疎度苑牆已任風庭下簾幕却隨𤎆艇過瀟湘前¶
春認得安巢所應免差池揀杏梁其七聞砧云遙野空¶
林砧杵聲淺沙棲鴈自相鳴西風送響暝色靜久客感¶
秋愁思生何處征人移塞帳即時新月滿江城不知今¶
<pb:KR3j0134_WYG_015-15b>¶
夜搗衣曲欲寫秋閨多少情其八宿後陳莊云臘凍初¶
開苕水清𤎆村逺郭漫吟行灘頭斜日鳬鷖隊枕上西¶
風鼔角聲一棹寒燈隨夜釣滿犁膏雨趂春耕誰言五¶
福仍須富九十年餘樂太平其九送丁遜秀才赴舉云¶
鵬去天池鳯翼隨風雲髙處約先飛青袍賜宴出關近¶
帶取瓊林春色歸其十貧女云蒿簮掠鬢布裁衣木鑑¶
雖明亦嬾窺數畝秋禾滿家食一機官帛㡬梭絲物為¶
貴寶天應與花有秋香春不知多少年來豪族女總教¶
<pb:KR3j0134_WYG_015-16a>¶
時樣畫蛾眉孫覺莘老序之云富貴而夀考者人情之¶
所甚慕貧賤而夭短者人情之所甚哀然有得於此者¶
必遺於彼故寧處康强之貧夀考之賤不願多藏而病¶
憂顯榮而夭短也贈尚書刑部侍郎張公諱維吳興人¶
少年學書貧不能卒業去而躬耕以為養善教其子至¶
於有成平居好詩以吟咏自娛浮游閭里上下於谿湖¶
山谷之間遇物發興率然成章不事彫琢之巧采繪之¶
華而雅意自得倘徉閒肆往往與異時處士能詩者為¶
<pb:KR3j0134_WYG_015-16b>¶
輩蓋非無憂於中無求於世其言不能若是也公不出¶
仕而以子封至正四品亦可謂貴不治職而受禄養以¶
終其身亦可謂富行年九十有一可謂夀考夫享人情¶
之所甚慕而違其所哀無憂無求而見之吟咏則其自¶
得而無怨懟之辭蕭然而有沈澹之思其然宜哉公卒¶
十八年公子尚書都官郎中先亦致仕家居取公平生¶
所自愛詩十首寫之縑素號十咏圖傳示子孫而以序¶
見屬余既愛侍郎之夀都官之孝為之序而不辭都官¶
<pb:KR3j0134_WYG_015-17a>¶
字子野蓋其年八十有二云此事不詳於郡志而張維¶
之名亦不顯故人少知者㑹直齋陳振孫二卿方修吳¶
興志討摭舊事見之大喜遂傳其圖且詳考顛末為之¶
跋云慶厯六年吳興郡守宴六老於南園酒酣賦詩安¶
定胡先生瑗教授湖學為序其事六人者工部侍郎郎¶
簡年七十九司封員外郎范説年八十六衞尉寺丞張¶
維年九十一俱致仕劉維慶年九十二周守中年九十¶
五吳琰年七十二皆有子弟列爵於朝劉殿中丞述之¶
<pb:KR3j0134_WYG_015-17b>¶
仲父周大理丞頌之父吳大理丞知㡬之父也詩及序¶
刻石園中園廢石亦不存其事見圖經及安定言行錄¶
余嘗攷之郎簡杭人也或嘗寓於湖范説治平三年進¶
士同學究出身周頌天聖八年進士劉吳盛族述與¶
知㡬皆有名蹟可見獨張維無所攷近周明叔史君得¶
古畫三幅號十咏圖者乃維所作詩也首篇即南園宴¶
集所賦孫覺莘老序之其略(云　云)於是始知維為子野¶
之父也時熙寧五年嵗在壬子逆數而上八十二年子¶
<pb:KR3j0134_WYG_015-18a>¶
野之生當在淳化辛夘其父享年九十有一正當為守¶
㑹六老之年實慶厯丙戌逆數而上九十一年則周世¶
宗顯徳丙辰也後四年宋興自是日趨太平極盛之世¶
及於熙寧元豐再甲子矣子野於其間擢儒科登膴仕¶
為時聞人贈其父官四品仍父子皆耄期流風雅韻使¶
人遐想慨慕不能已可謂吾鄉衣冠之盛事矣世固知¶
有子野而不知有其父也自慶厯丙戌後十八年子野¶
為十咏圖當治平甲辰又後八年孫莘老為太守為之¶
<pb:KR3j0134_WYG_015-18b>¶
作序當熙寧壬子又後一百七十七年當淳祐己酉其¶
圖為好古博雅君子所得㑹余方輯吳興人物志見之¶
如獲珙璧因細考而詳錄之庶㡬不朽於世其詩亦清¶
麗閒雅如灘頭斜日鳬鷖隊枕上西風鼔角聲又花有¶
秋香春不知皆佳句也子野之墓在卞山多寶寺今其¶
後影響不存矣此圖之獲豈不幸哉本朝有兩張先皆¶
字子野其一博州人天聖三年進士歐陽公為作墓志¶
其一天聖八年進士則吾州人也二人名姓字偶皆同¶
<pb:KR3j0134_WYG_015-19a>¶
而又適同時不可不知也且賦詩云平生聞説張三影¶
十詠誰知有乃翁逢世昇平百年久與齡耆艾一家同¶
名賢敘述文章好勝事流傳繪素工遐想盛時生恨晚¶
恍如身在畫圖中南園故址在今南門内牟存叟端平¶
所居是也其物尚為張氏物先君為經營得之存叟大¶
喜亦嘗賦五絶句其一云買家喜傍水晶宫正是南園¶
故址中我欲築堂名六老追還慶厯太平風蓋紀實也¶
余家又偶藏子野詩一帙名安六集舊京本也鄉守楊¶
<pb:KR3j0134_WYG_015-19b>¶
嗣翁見之因取刻之郡齋適二事皆出余家似與子野¶
父子有緣耳¶
¶
　　耿聴聲¶
¶
　　耿聴聲者兼能嗅衣物以知吉凶貴賤徳夀聞其名取¶
宫人扇百餘雜以上及中宫所御令小黄門持扣之耿¶
嗅至后扇云此聖人也然有隂氣至上扇乃呼萬嵗上¶
竒之呼入北宫又取妃嬪珠冠十數示之至一冠奏曰¶
此有尸氣時張貴妃薨此其故物也後居候朝門内夏¶
<pb:KR3j0134_WYG_015-20a>¶
震微時嘗為殿岩饋酒於耿耿聞其聲知其必貴遂以¶
其女妻其子子復娶其女時郭棣為殿帥耿謁之曰君¶
部中有三節度使他日皆為三衙扣為何人則曰周虎¶
彭輅夏震也虎輅時皆為將官獨震方為帳前佩印官¶
郭曰周彭地步或未可知震安得遽爾乎耿曰吾所見¶
如此可必也耿因為三人結為義兄弟一日耿謂虎曰¶
吾數夜聞軍中金皷有殺聲兵將動君三人皆當由此¶
而顯矣未㡬開禧出師虎守和州輅為金州統戎皆以¶
<pb:KR3j0134_WYG_015-20b>¶
功受賞震則以誅韓功相繼獲殿巖虎亦為帥皆立節¶
度使班悉如耿之言¶
¶
　　周陸小詞¶
¶
　　周平園嘗出使過池陽太守趙富文彦博招飲籍中有¶
曹聘者潔白純靜或病其訥而不頎公為賦梅以見意¶
云踏白江梅大都玉軟酥凝就雨肥霜逗癡騃閨房秀¶
莫待冬深雪壓風欺後君知否却嫌伊痩又怕伊僝僽¶
酒酣又出家姬小瓊舞以侑歡公又賦一闋云秋夜乘¶
<pb:KR3j0134_WYG_015-21a>¶
槎客星容到天孫渚眼波微注將謂牽牛渡見了還非¶
重理霓裳舞雖無悮㡬年一遇莫訝周郎顧范石湖嘗¶
云朝士中姝麗有三傑謂韓無咎晁伯如家姬及小瓊¶
也禁中亦聞之異時有以此事傷公者阜陵亦為一笑¶
陸放翁在蜀日有所盼嘗賦詩云碧玉當年為破爪學¶
成歌舞入侯家如今顦顇蓬窗底飛上青天妬落花出¶
蜀後每懷舊遊多見之賦咏有云金鞭朱彈憶春遊萬¶
里橋東罨畫樓夢倩曉風吹不㫁書憑春鴈寄無由鏡¶
<pb:KR3j0134_WYG_015-21b>¶
中顔鬢今如此席上賓朋好在否篋有吳牋三百箇擬¶
將細字寫春愁又云裘馬清狂錦水濱最繁華地作閒¶
人金壺投箭消長日翠袖傳杯領好春幽鳥語隨歌處¶
拍落花鋪作舞時茵悠然自適君知否身與浮名孰是¶
親又以此詩櫽括作風入松云十年裘馬錦江濱酒隠¶
紅塵黄金選勝鶯花海倚疎狂驅使青春弄笛魚龍盡¶
出題詩風月俱新自憐華髪滿紗巾猶是官身鳯樓曽¶
記當年語問浮名何似身親欲寫吳牋説與這回真箇¶
<pb:KR3j0134_WYG_015-22a>¶
閒人前輩流風雅韻猶可想見也¶
¶
¶
¶
¶
¶
¶
¶
<pb:KR3j0134_WYG_015-22b>¶
¶
¶
¶
¶
¶
¶
¶
¶
　　齊東野語卷十五¶
¶
